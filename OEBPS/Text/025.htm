<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-tw" xml:lang="zh-tw"><head>

<meta content="width=device-width, initial-scale=1" name="viewport"/>
<title id="toc_1">商書‧西伯戡黎</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>



</head>
<body>

<div class="gridContainer clearfix">

<div id="Main">
<div class="main">

<div class="story">
<h5>尚書</h5>　　　<span class="style11">商書 ‧ 西伯戡黎</span>
<hr/>
<p class="style15">殷始咎周，周人乘黎。祖伊恐，奔告于受，作西伯戡黎。</p>
<p>西伯既戡黎，祖伊恐，奔告于王。</p>
<p>曰：「天子！天既訖我殷命；格人元龜，罔敢知吉。非先王不相我後人，惟王淫戲用自絕。故天棄我；不有康食，不虞天性，不迪率典。今我民罔弗欲喪，曰：『天曷不降威？大命不摯。』今王其如台！」</p>
<p>王曰：「嗚呼！我生不有命在天？」祖伊反曰：「嗚呼！乃罪多參在上，乃能責命于天！殷之即喪，指乃功；不無戮于爾邦。」</p>
<hr/>
</div>
</div>
</div>

</div>



</body></html>